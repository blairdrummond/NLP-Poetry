title : The Watergaw

author : Hugh MacDiarmid

text : 
Ae weet forenicht i’ the yow-trummle   
I saw yon antrin thing, 
A watergaw wi’ its chitterin’ licht 
Ayont the on-ding; 
An’ I thocht o’ the last wild look ye gied   
Afore ye deed! 

There was nae reek i’ the laverock’s hoose   
That nicht—an’ nane i’ mine; 
But I hae thocht o’ that foolish licht   
Ever sin’ syne; 
An’ I think that mebbe at last I ken 
What your look meant then.




subjects : Weather, Death, Living, Relationships, Nature