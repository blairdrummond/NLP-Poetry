title : Comin thro' the Rye

author : Robert Burns

text : 
[First Setting] 
Comin thro' the rye, poor body, 
     Comin thro' the rye, 
She draigl't a' her petticoatie 
     Comin thro' the rye. 

[CHORUS.] 
          Oh Jenny 's a' weet poor body 
               Jenny 's seldom dry, 
          She draigl't a' her petticoatie 
               Comin thro' the rye. 

Gin a body meet a body 
     Comin thro' the rye, 
Gin a body kiss a body — 
     Need a body cry. 
          Oh Jenny 's a' weet, &c. 

Gin a body meet a body 
     Comin thro' the glen; 
Gin a body kiss a body — 
     Need the warld ken! 
          Oh Jenny 's a' weet, &c. 

[Second Setting] 
Gin a body meet a body, comin thro' the rye, 
Gin a body kiss a body, need a body cry; 
Ilka body has a body, ne'er a ane hae I; 
But a' the lads they loe me, and what the waur am I. 

Gin a body meet a body, comin frae the well, 
Gin a body kiss a body, need a body tell; 
Ilka body has a body, ne'er a ane hae I, 
But a the lads they loe me, and what the waur am I. 

Gin a body meet a body, comin frae the town, 
Gin a body kiss a body, need a body gloom; 
Ilka Jenny has her Jockey, ne'er a ane hae I, 
But a' the lads they loe me, and what the waur am I. 





subjects : Nature, Relationships, Love, Landscapes & Pastorals, Classic Love, Desire, Realistic & Complicated